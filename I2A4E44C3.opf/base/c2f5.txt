#/ /dpal ldan sa skya paNDi ta'i rnam thar kun mkhyen rin chen dpal gyis mdzad pa bzhugs//  / /rje btsun bla ma thugs rje chen po dang ldan pa rnams la gus pas phyag 'tshal
lo/ /rgyal ba'i sras mchog kun tu bzang po mkha' dang sa snying sgrib pa kun sel byams mgon padma can/ /dpal ldan gsang bdag rdo rje can dang bgegs dgra mi g.yo bcom ldan
'jam dbyangs skye dgu'i yab/ /'khor lo rdo rje sbrang rtsi can dang utpal gyis spras rgyal yum dri med kun nas mdzes rnams dang / /ma lus rgyal ba sras dang bcas pa'i gtsug
gi rgyan gyur bla ma'i zhabs la gus pas bdag phyag 'tshal/ /gang zhig mun pa kun nas 'joms byed de bzhin snar ma'i gtso dang rig mchog dbu ma'i gnyen/ /sna tshogs mdzad
bdag bstan la rab dga' mig stong ldan pa mkha' lding rgyal mtshan can/ /gang lags de dag dpal ldan yon tan dpag yas nor bu'i mgul rgyan bzang pos legs spras shing / /ma
lus dge tshogs byed pa'i gter chen lus can kun gyi rtsa lag khyed la rgyun du mchod/ /bde legs gsung gi 'byor pa thob pa dang / /phan bde zhi ba'i zas kyis mgron bya'i
phyir/ /chos rje'i chos tshul ro brgya ldan pa'i gsung / /mdo tsam bka' drin don gnyer bdag gis bsdu/ /'di ltar bcom ldan 'das ye shes rnam par snang mdzad kyi sngon gyi
rgyu mthun pa'i smon lam gyis bskrun pa'i zhing gi bye brag shAkya'i gtso bo de'i gdul bar bya ba'i gnas mi mjed kyi 'jig rten zhes grags pa 'di'i khyad par dbus kyi gling
chen po bzhi las/ 'dzam bu gling zhes sgrogs pa'i dbus 'gyur gyi tshal/ byang chub snying po rdo rje gdan gyi byang phyogs/ gangs ri dpal dang ldan pas brgyan pa'i khrod/
rab tu rgyas pa'i ku mu da'i tshal

du yongs su rdzogs pa'i ri bong 'dzin pa'i 'od zer shar ba ltar ches dkar ba'i ngogs/ rdo rje gdan gyis brgyad pa'i gzhi dang mtshungs pas rab tu brjid cing shin tu mdzes pa/
kun nas bkra ba'i gtsug lag khang na gnas pa ni/ byang chub sems dpa' lag na padmos nges par dgongs shing rjes su bskyangs la/ kha ba can gyi ljongs na dpe gang gis kyang
bskrun par mi bya ba dpal sa skya pa zhes bya ba yin no/ /de nyid kyis na bdag cag gi bla ma khams gsum gyi mgon por gyur pa 'di la/ ma ga dha la sogs pa dbus 'gyur tshal
dang / o Di ya na dang kha che la sogs pa byang phyogs pa dang / rgya dang khri dan pa la sogs pa shar phyogs pa dang / kha ba can gyi khrod na gnas pa'i sgrogs pa po
mtha' dag kyang dpal ldan sa skya pa zhes brjod pa dang gsol ba 'debs par byed pa yin no/ /de ltar gyur pa 'di'i dri ma med pa'i gdung rgyud la/ yongs kyi dge ba'i bshes
gnyen ji snyed cig yod pa dang / de dag gis bshes gnyen dam pa ji snyed cig bsten cing mkhyen pa dang / brtse ba dang / grub pa la sogs pa'i yon tan dang / rnam par thar
pa ji lta bu mnga' ba dang / bu ram shing pa'i gdung rgyud skye dgu ma lus pa'i kha lo sgyur ba bla na med pa 'di'i bstan pa'i khur ji ltar bzhes pa la sogs pa'i rtogs
pa brjod pa ji ltar zhe na/ 'di ni thog ma med pa'i dus nyid nas gzhan rjes su 'dzin pa'i phrin las kyi khur khyer ba'i gdung rgyud dam par gyur pa ste/ de yang byang chub
sems dpa' spyan ras gzigs kyi sprul pa rje srong btsan sgam po'i dbon po khri srong sde btsan gyi sku ring la/ sgra bsgyur gyi dam par gyur pa ni/ rgan pa gsum/ gzhon pa
gsum/ bar pa glang du su ga ta zhes pa ste/ sad mi mi bdun lho phyogs su brdzangs pa las gzhon gsum gyi nang nas sgra dang tshad ma la mkhas par byed pa 'khon lo tsA ba
klu'i dbang po srung ba zhes bya ba byon par gyur

to/ /de'i gcung por gyur pa ni rdo rje rin chen zhes bya ba yon tan bsam gyis mi khyab pa'i mdzod 'dzin cing gdul bya'i re ba ma lus pa skong ba zhig go /de'i sras shes rab
yon tan zhes bya/ de'i sras yon tan 'byung gnas/ de'i sras bshes gnyen dam pa tshul khrims rgyal po zhes bya/ de'i sras gzhan la phan par brtson pa can gyi mtha' can no/
/de'i sras ni sgrub brtson dam pa bal po zhes bya/ de'i sras shAkya blo gros zhes bya ste de rnams kyang pha rol tu phyin pa dang / rdo rje theg pa'i gzhung lugs la legs
par sbyangs shing man ngag rin po che du mas kun nas mdzes par byas pa 'ba' zhig go zhes gsal bar thos so/ /shAkya blo gros de la sras gnyis byon pa las/ gcen po shes rab
tshul khrims zhes bya ba ni sngar gyi gzhung dang gdams pa de dag gis thugs yongs su gtams shing rdzu 'phrul la sogs pa'i yon tan bsam gyis mi khyab pa dang ldan pa tshangs
par spyod pas mdzes par byas pa zhig go zhes gsung ngo / /de'i gcung po dge ba'i bshes gnyen 'khon dkon mchog rgyal po zhes bya ba ni/ sngar gyi gzhung lugs man ngag
dang bcas pa ci rigs pa nos te/ gsang sngags phyi 'gyur la thugs spro bar gyur te/ rtsod pa'i dus kyi thams cad mkhyen par gyur pa bla ma chen po 'brog mi shAkya ye shes
dang / sgyur byed dam pa 'gos khug pa lhas btsas zhes bya ba dang / lung dang rigs pa'i mdzod 'dzin pa kha che paN chen zhes bya ba dang / uDyan gyi paNDi ta rnal 'byor
gyi dbang phyug dpal ldan shes rab gsang ba zhes bya ba dang / dge ba'i bshes gnyen mchims lo tsA la sogs pa'i drung du bsnyen te gsang sngags dang pha rol tu phyin pa'i
gzhung lugs de rnams la/ ji snyed mnga' ba ma lus pa thams cad thugs su chud par mdzad do/ /de'i sras byang chub sems dpa' chen po snying po'i zhabs can yin te/ /'di ni 'gro
ba thams cad kyi yid du 'ong zhing

shin tu mdzes la dus mnyam pa'i 'gro ba thams cad kyis 'gran par bya ba ma yin pa nyid dang / gzhan yang thog ma nyid nas zhi zhing dul la blo gros dang ldan zhing / yid gzhungs
pa dang / snying rje chen po dang / 'dzum pa'i bzhin dang / gsal bar brda phrad par smra zhing nga lo bde la brtson 'grus dang brtun pa dang / spobs pa phun sum tshogs
pa dang ldan zhing / bla ma dang rgan pa rnams la gus la gzhon pa dang sdug bsngal ba rnams la byams pa'i rang bzhin can yin pa dang / gzhan yang rgyal po dang / blon
po'i lugs kyi bstan bcos la sogs pa dang / yan lag brgyad pa la sogs pa gso dpyad kyi gzhung lugs mtha' dag gis kyang gzhan la phan nye bar 'dogs pa'i rang bzhin can yin
te/ 'di ni nges par byang chub sems dpa' lag na padmo'i sprul pa'o zhes rgyu mtshan dang bcas te gsal bar thos so/ /byang chub sems dpa' 'dis rdo rje theg pa'i gzhung lugs
la rgyud sde bzhir grags pa mtha' dag thugs su chud par mdzad do/ /rgyud sde rin po che re re'i 'grel pa la sogs pa dang cha lag du mas brgyan pa mnga' ba ni brjod par
mi nus mod/ phyogs gcig dper brjod na/ /rnal 'byor gyi rgyud la de nyid bsdus pa'i rgyud kyi 'grel pa de nyid snang ba gzhung stong phrag bcu gnyis pa dang / dpal mchog
dang po stong phrag nyi shu rtsa lnga pa dang / ko sa la'i rgyan stong phrag bcu bzhi pa la sogs pa bsam gyis mi khyab pa dang / gzhan yang pha rol tu phyin pa'i gzhung lugs
la mdo sde dkon mchog brtsegs pa dang / 'phags pa sangs rgyas phal po che'i gzhung rab tu dbye ba dang / bcom ldan 'das byams pa'i chos lnga 'grel pa dang bcas pa rnams
dang / brgyad stong pa dang / nyi khri snang ba dang / shes rab kyi pha rol tu phyin pa'i don bsdus te de thams cad 'grel pa dang bcas pa dang / ratna a ka ra shAnti pa'i
pha rol tu phyin pa'i gzhung

lugs dang / rgyal sras thogs med kyi rgyas pa'i bstan bcos byang chub sems dpa'i sa dang / bsdus pa sdom rnam pa gnyis phra mo dang bcas pa dang / slob dpon 'phags pa klu sgrub
kyi theg pa chen po dbu ma'i gzhung la/ rigs pa gsal bar ston pa dbu ma'i rtsa ba shes rab la sogs pa rigs pa'i tshogs dang / lung gi don nges par byed pa bstod pa'i
tshogs dang bcas pa dang / dpal ldan chos kyi grags pa'i gzhung tshad ma rnam par nges pa dang / rigs pa'i thigs pa dang / de'i 'grel pa bam po lnga pa dang / slob dpon
chen po blo gros mi zad pa'i gzhung rnam pa gsum la sogs pa dang / dri ma med pa'i bka' dang / bstan bcos mtha' dag thugs su chud par mdzad nas gzhan rjes su 'dzin pa la
brtson pa can no/ /de'i mkhyen pa dang / brtse ba dang / grub pa'i yon tan dang / rnam par thar pa rgya mtsho lta bu bdag gi bla ma chos kyi rgyal po des phyogs gcig tu mdzad
pa yod pas der rtogs par bya'o/ /de lta bu'i sku gsung thugs kyi sras su sku bltams pa nged kyi bla ma dpal brtse ba chen po dang ldan pa tshangs par spyod pa dri ma
med pa'i rgyan gyis spras pa rgyal mtshan gyi zhabs can yin te/ srid pa gsum gyi rnam par 'dren pa bla na med pa 'di ni dge ba'i bshes gnyen byon zin pa de dag gi mkhyen
pa la sogs pa ji snyed mnga' ba bsngags par 'os pa nyid kyis mngon du mdzad pa nyid yongs su dag pa'i me long la gzugs brnyan shar ba ltar bzung zhing rtogs te kun chub
par mdzad nas/ sprul pa mchog gi rnam pa 'ga' zhig dang / bcom ldan 'das 'jam pa'i dbyangs dang / rje btsun khro bo'i rgyal po mi g.yo ba la sogs pa rgyal ba sras dang bcas
pa du ma dang / rje btsun rnal 'byor gyi dbang phyug rmad du byung ba'i spyod yul la mnga' 'byor pa 'ga' zhig las dngos su gdams pa nos shing de dag gi gzhung lugs shin
tu zab pa dang / rgya che ba 'ga' zhig

'bad pa ma mdzad par thugs la gsal bar byon pa la sogs pa phul du byung ba'i rtogs pa brjod pa bsam gyis mi khyab pa zhig mnga' ba yin te/ chos kyi rje 'di'i rnam par thar
pa la sogs pa phal mo che gsal bar bkod pa'i yi ge kho bo'i mkhan po bcom ldan 'das 'jam pa'i dbyangs mi rnams kyi bla mar bsten pa des mdzad zin pas de nyid du gus pas blang
bar bya'o/ /de lta bu de'i chos kyi rgyal mtshan chen por mngon par dbang bskur ba ni/ bu ram shing pa'i gdung rgyud ltar lham me lhan ne/ lhang nge bar gyur pa gang
yin pa 'di ni/ bdag cag gi ston pa yon tan rin po che ma lus pa'i mdzod dang / sku byad lta bas chog mi shes pa'i dpag bsam/ blang dor gyi bye brag kun nas 'byed pa'i ye
shes kyi nyi ma/ phas kyi rgol ba glang po che'i spyi gtsug gnon pa'i seng ge /slob ma'i skye bo dgos 'dod rin po che'i gling du phyin par byed pa'i ded dpon dam par gyur
pa ste/ 'di'i rang bzhin dang rnam par thar pa dri ma med pa rgya mtsho lta bu las de'i cha shas tsam zhig bsdus te gsal bar brjod par bya yi nyon cig dang thos pa nyid
nas don du 'gyur ro/ /de ci'i phyir zhe na/ 'jig rten na rigs thams cad kyi bla mar gyur pa shAkya rnams kyi skyes pa'i rabs bzung zhing kun chub par byas nas gzhan la rgya
cher bsnyad na chos dang mthun zhing bsod nams kyi phung po dpag tu med pa 'byung la yon tan bsam gyis mi khyab pa 'phel bar byed do zhes bde bar gshegs pa nyid kyis
dri ma med pa'i mdo sde dag las mngon sum du gsungs pas na de brjod par bya zhes/ bdag cag gi bla ma dpal brtse ba chen po dang ldan pa yang srid pa snga ma'i phrin las la
brten nas sgrib pa mi mnga' ba gang yin pa des gsungs pa gsal bar thos pa'i phyir dang / rin po che'i phung po mdo las kyang / 'od srungs 'di lta ste dper na/ rgya mtsho'i
nang du gru zhig na/ gang dag shing leb bam

gzhan ci yang rung ba zhig la brten pa de dag ni bde bar 'gram du phyin par 'gyur ro/ /'od srungs de bzhin du byang chub sems dpa'i theg pa thams cad mkhyen pa'i gru zhig ste/
byang chub kyi sems las rab tu nyams na/ gang dge ba'i bshes gnyen gyi shing leb la brten pa de dag ni yang thams cad mkhyen pa'i sems rab tu thob ste chos thams cad
kyi pha rol tu song nas chos kyi dbyings kyi gling du phyin to zhes dang / sdong po bkod pa'i mdo las/ byang chub sems dpa' rnams kyis byang chub sems dpa'i spyod pa thams
cad thob pa ni dge ba'i bshes gnyen la rag las pa'o/ /byang chub sems dpa' yon tan yongs su rdzogs par bya ba thams cad ni dge ba'i bshes gnyen las byung ba'o/ /byang chub
sems dpa'i dge ba'i rtsa ba thams cad ni dge ba'i bshes gnyen gyis skyed pa'o zhes bya ba la sogs pa dang / yang mdor na sangs rgyas dang byang chub sems dpa'i spyod
pa thams cad dang sangs rgyas kyi chos thams cad rab tu thob cing yongs su 'grub pa ni dge ba'i bshes gnyen kho na las 'byung ngo zhes gsungs shing / gzhan yang dri ma med
pa'i mdo sde dang / rgyud sde rin po che rnams dang / dngos grub brnyes pa'i slob dpon dag gis phyogs bcu dus gsum gyi rgyal ba ma lus pa la bsnyen bkur ba'i bsod nams
bla ma'i ba spu'i rtse mo gcig la gsal bar mthong ba la sogs pa rgya cher gsungs pa thos shing mthong la/ cung zad nges pa'i phyir te/ 'di nyid kyi gsung rab las/ bdag nyid
chen po yon tan rgya mtsho yi/ /rnam thar me tog gus pas spel ba la/ /bsod nams grub pa gang yod de yis bdag /srid gsum bla ma'i go 'phang thob par shog /ces 'byung ba'i
phyir ro/ /de bas na 'di ni/ gsal rgyal gyis zhus pa'i mdo las/ rgyal po chen po khyod dam pa'i chos kho na 'tshol ba dang / rgyal po chen po khyod ji lta bur/ /yul ko
sa la'i mi rnams kyi don dang /

phan pa dang bde ba'i phyir zhugs pa de bzhin du 'jig rten thams cad kyi don dang / phan pa dang / bde ba dang / grol ba dang / dbugs dbyung ba dang / yongs su mya ngan las
'da' ba'i phyir zhugs shing thams cad mkhyen pa nyid thob par bya ba dang / 'jig rten gyi chos thams cad yongs su rdzogs par bya ba'i phyir/ bla na med pa yang dag par rdzogs
pa'i byang chub tu zhugs pa rgyal po chen po legs so zhes gsungs pa lta bu'o/ /de ni 'dir yongs su gsal bar gsungs pa bsnyad par bya ba ni 'di yin te/ dus gsum gyi
rgyal ba thams cad kyi de bzhin nyid rnam par dag pa/ rtsod pa'i dus kyi skal ba dang mthun pa rnams la bcom ldan 'das 'jam pa'i dbyangs zhes bstan pa des nges par dgongs
shing rjes su gdams la/ sgrub byed khyad par du mas de dang gnyis su med pa yin te/ bcom ldan 'das byams pas rig pa'i gnas lnga dang / de'i byed las gsungs pa de nges par
bdag nyid chen po 'di la mnga' ba yin te/ de yang shes bya sgra'i gnas la/ sgra dang / byings dang / rnam par dbye ba dang / byed pa'i tshig dang / khyad par gyi chos la
sogs pa'i sgo nas ming gi nges brjod gtso bor ston pa 'chi med mdzod dang / kA la pa dang / drang srong chen po pA Ni mchog 'gro'i gzhung la sogs pa legs par sbyar ba'i
skad la dbang 'byor pas/ brtul zhugs grub pa chen po rgyas pa dang / gnas 'jog dang / grog mkhar ba dang / sgra sbyor ba phal chen po nor rgyas kyis kyang dper bya ba ma
yin no/ /yang mngon sum dang rjes su dpag pa'i spyan ras shin tu gsal bas rtog ge ngan pa'i rab rib thams cad sel bar mdzad pas na/ mdo mdzad pa po dpal ldan phyogs kyi
glang po dang / de'i gsung rab rnam par 'grel pa rtog ge pa rnams kyi gtsug rgyan de dang gnyis su med par grub cing / gzhal bya'i gnas rnam pa gsum la tshad ma gsum gyis
grub pa'i lam

ston pas phyi nang gi gzhung rnam par 'byed pa la/ rang dang gzhan gyi sde pa thams cad kyi spyan du gyur pa/ khyad par rig pa 'dzin pa'i gzhung lugs rten cing 'brel par 'byung
ba rin po che'i 'byung khungs/ skye ba 'di nyid la rdo rje 'chang chen po'i gnas thob par byed pa'i bgrod pa gcig pa'i lam thun mong ma yin pa'i gter 'dzin pa/ rnal
'byor gyi dbang phyug ming gzhan dpal ldan chos skyong zhes grags pa dang / 'phags pa klu sgrub la sogs pa bstan bcos mdzad pa po byon zin pa rnams rmad du byung ba'i spyod
yul dang ldan par grags pa de rnams kyi gsung rab dang dgongs pa la mnga' 'byor pa mngon du mdzad pa nyid dang / gso ba'i gnas la zin pa'i 'byung ba chen po'i 'phel ba
dang 'grib pa'i chas kun nas bskyed pa'i lus dang sems kyi nad mtha' dag gso bar mdzad pa'i gzhung lugs phyi nang gi rgyud sde chen po gnyis dang / dpal ldan pha gol gyi
gzhung rim par phye ba brgya nyi shu rtsa brgyad du bsdus te bstan pa la sogs pa thun mong ba/ slob dpon klu sgrub kyis mdzad pa'i lag tu blang ba'i rim pa mdo lnga dang
dpyad gzhung bcu la sogs pa nyid kyis mngon du mdzad pa ni/ drang srong chen po rgyun shes kyi bu la sogs pa las ches lhag pa nyid dang / gzhan yang sdeb sbyor gyi gzhung
lugs chen po gsum dang / dbyangs can gyi mgul rgyan stong phrag bcu gnyis pa la sogs pa ma lus pa mngon du mdzad pa dang / de las gzhan rgyu skar kyi rtsis dang / rgya
mtsho'i dpyad dang / ri mo'i gnas dang / rol mo'i rig byed dang / zlos gar gyi sgo nas dus mtshungs pa'i blo gsal ba rnams kyi yid kun nas 'phrog pa'i don gyi rgya mtsho'i
lha mo dbyangs can ltar gyur pa 'di ni kho bo'i ston pa yin te/ mdo sde drin lan bsab pa las/ de bas na bla na med pa'i byang chub thob par bya ba'i phyir rig pa'i dngos
po lnga bslab par bya'o zhes gang gsungs pa 'di nyid kyis mngon par bsgrubs pa yin no/ /chags sdang

dregs pas blo gros mi 'khrugs pa'i/ /lta ngan rab rib kun nas sel mdzad cing / /mdo rgyud lung rigs snang bas kun gsal ba'i/ /blo gsal ku mud dpal de rtag par rgyal/ /rtogs
pa brjod pa mdo tsam zhig bsnyad zin to// //da ni de lta bu nyid kyis rnam par phye ste rgyas par bsnyad na/ mtha' gcig tu nges pa'i mtshan ma bsgribs pa'i bdag nyid chen
po 'di ni thun mong dang thun mong ma yin pa'i yon tan rgya mtsho'i pha rol tu phyin pa ste/ thog ma nyid du 'jig rten pa dang mthun pa'i yi ge dang / rtsis dang / rol
mo'i bkod pa dang / zlos gar gyi rig byed dang / rgyal po dang blon po lugs kyi bstan bcos la sogs pa dang / nor bu brtag pa dang / skyes pa dang / bud med dang / dud 'gro
brtag pa la sogs pa 'jig rten pa la nye bar mkho ba thams cad la 'bad pa med par mngon du mdzad pa yin no zhes khums shing deng sang gang gis mngon du gyur pa tsam gyis
lta ba po'i mig dang yid mgu bar byed pa dang / 'di'i bsngags par 'os pa thos pa nyid na sgrib pa stug por gyur pa 'jil ba dang / gang gis gus pas brten pa de zad mi shes
pa'i rin po che'i gling du phyin par byed pas na/ ma lus pa'i rgyal ba sras dang bcas pa'i yab tu gyur pa de'o zhes nges par bya'o/ /de ltar gyur pa des thog mar bshes
gnyen dam pa ji snyed cig bsten cing gang las dri ma med pa'i rgyud dang mdo sde dang bstan bcos la sogs pa gang zhig gsan cing thugs su chud par mdzad pa dang / sgro 'dogs
pa dang / skur pa'i mtha' gnyis po rnam par bsal te/ ji ltar gnas pa'i don mdo tsam zhig rtogs pa gang yin pa de 'dir brjod pa ni 'di lta ste/ de yang sdom brtson dam
pa 'dis chos kyi rje khams gsum gyi rnam par 'dren pa thun mong ma yin par gyur pa rje btsun rin po che rgyal mtshan gyi zhabs la/ dri ma med pa'i rgyud sde chen po rnams
rtsa ba dang bshad pa'i rgyud du bcas pa dang / de dag so so'i dgongs pa

gsal bar byed pa'i rnam 'grel du ma dang / rgyud sde so so'i dgongs pa dang mthun pa'i dkyil 'khor gyi cho ga dang / de'i lha mnyes par byed pa so so'i sgrub pa'i thabs ma
lus pa dang / zab mor gyur pa'i rgyud sde ma lus pa'i gces pa'i gnad/ dpal ldan chos skyong rnal 'byor gyi dbang phyug birWa pa la sogs pa dngos grub brnyes pa mtha' dag
gis dgongs shing rjes su gdams pa dang bcas pa gsan cing mngon du mdzad pa legs par rtogs pa'i tshul dang / de nyid las mdo dang bstan bcos la sogs pa ji snyed cig nos pa
de dag gsal bar brjod pa ni 'di lta ste/ de yang rnal 'byor gyi dbang phyug des rgyud sde zab mo rnams phyag tu blang ba'i rim pa bskyed pa rdul tshon gyi dkyil 'khor rang
bzhin gyis grub pa dang bcas par dbang bzhi'i cho ga rdzogs par smin par mdzad nas/ rnal 'byor chen po gnyis su med pa'i rgyud dpal kye rdo rje'i bshad pa la/ rtsod pa'i
dus su rgyud sde dang gdams ngag ma lus pa'i mdzod 'dzin pa bla ma chen po 'brog mi lo tsA ba shAkya ye shes nyid las dpal ldan sa skya pa chen po dge ba'i bshes gnyen
'khon dkon mchog rgyal po nyid kyis gsan pa dang / yang lo tsA ba chen po de nyid kyis dus phyis kyi thugs sras dam par gyur pa bla ma mnga' ris pa gsal ba'i snying po zhes
bya ba'i bshad pa'i srol te/ gnyis ka rnal 'byor gyi dbang phyug chen po birWa pa'i dgongs pa/ jo bo ga ya dha ra'i gsung sgros lo tsA ba chen po de'i dgongs par gcig
mod/ 'on kyang bla ma mnga' ris pa'i gsung gtso bor gyur pa/ rtsa ba'i rgyud brtag pa gnyis pa dang / de'i bshad pa'i rgyud thun mong ma yin pa rdo rje gur/ thun mong ba
sampu Ta ste rgyud gsum du grags pa dang / yang o Dyan gyi paNDi ta rnal 'byor gyi dbang phyug dpal shes rab gsang ba zhes bya ba'i bshad pa'i srol/ brtag pa gnyis pa'i
rgyud phyi mar gyur pa phyag rgya chen po thig le dang / bshad pa'i rgyud ye shes thig le/ de kho

na nyid kyi sgron ma/ gsang ba'i sgron ma/ de kho na nyid kyi man ngag ste thig le'i rgyud lnga dang / rnyog pa med pa A ra li dang / ri gi A ra li dang / rdo rje A ra li ste
rgyud chung ba gsum bstan bcos dang man ngag du mas brgyan pa gsan cing thugs su chud par mdzad do/ /yang bla ma mar pa lho brag pa'i slob ma mes tshon po zhes bya ba'i
bshad pa'i srol byang chub sems dpa' sa skya pa chen pos dge ba'i bshes gnyen sgyi chu ba las gsan pa'i dpal kye'i rdo rje'i bshad tshul nos pa yin no/ /dri ma med pa'i
rgyud sde dag gi rnam par 'grel pa dang / lag tu blang ba'i rim pa la sogs pa so so'i dgongs pa thugs su chud par mdzad pa ni/ de lta bu'i rtsa ba'i rgyud brtag pa gnyis
pa gtso bor gyur pa'i rdo rje'i tshig de la/ sprul pa'i sku ye shes kyi mkha' 'gro ma dngos kyi slob mar gyur cing rnal 'byor gyi dbang phyug birWa pa nyid kyi dgongs pa
yin mod re zhig Dombhi ba'i skor zhes grags pa la/ brtag gnyis la 'grel pa ku mu ti/ dkyil 'khor gyi cho ga bzang po yang bzung / sgrub pa'i thabs yan lag drug pa/ bdag
med ma'i sgrub thabs te slob dpon mi thub zla bas mdzad pa rnams dang / 'khor lo bzhi la brten pa'i rdzogs rim ston pa gtum mo'i 'grel chung la sogs pa gtso bo dang yan lag
gi bstan bcos bcu phrag gcig dang dgus lhag pa gsan cing thugs su chud par mdzad do/ /yang rgyud sde rin po che'i dgongs pa rnal 'byor gyi dbang phyug padma badzra zhes
bya bas gsal bar mdzad pa 'grel pa padmo can/ dkyil 'khor gyi cho ga nas gling ma/ sgrub pa'i thabs mtsho skyes la sogs pa sde tshan rnam pa bdun la padma'i skor zhes grags
pa gsan cing mngon du mdzad pa yin no/ /de las gzhan rdo rje gur gyi bshad sbyar slob dpon nag po pas mdzad pa dang / mi thub zla bas mdzad pa rigs bsdus mkha' 'gro
lnga'i sgrub thabs dang / 'ga' zhig rgyud rgyas pa'i dum bur bzhugs pa rtsa ba'i mngon

par rtogs pa chen po la sogs pa skabs kyi 'grel pa brgyad dang bcas pa ji lta ba bzhin du thugs su chud par mdzad nas/ slar yang brtag pa gnyis pa'i 'grel pa rnal 'byor rin
po che sbyor ba'i phreng ba zhes bya ba slob dpon nag po pas mdzad pa dang / de nyid kyis mdzad pa'i dkyil 'khor gyi cho ga gzhung 'grel zhes bya ba dang / sgrub thabs de
nyid gsal ba la sogs pa'i chos bco lnga dge ba'i bshes gnyen 'gos las brgyud de 'ongs pa gang yin pa de gsan cing mngon du mdzad pa yin no/ /de las gzhan rtsa ba'i rgyud
brtag pa gnyis pa le'u lnga pa de kho na nyid kyi le'u yan chad kyi rgyud rgyas pa 'bum phrag lnga pa'i don bsdus par bzhed pa/ byang chub sems dpa' rdo rje snying pos
mdzad pa'i 'grel pa ni sdom brtson dam pa kha che paNDi ta las gsan cing / gzhan bha wa ma dang / dran pa'i rgyu mtshan zhes bya ba dang / mu tig phreng ba/ dam tshig rdo
rje ma rnams ni chos kyi rje nyid las gsan cing mngon du mdzad la/ rdo rje gur la lha'i rigs kyi blo gros kyis byas pa'i 'grel pa dang / mi'i bdag po indra bhu tis mdzad
pa'i sambu Ta'i 'grel chen ni kho bos zhib tu ma thos mod/ /'on kyang de dag gi dgongs pa ji ltar gnas pa'i don la som nyi med do zhes gsungs so/ /yang gsang sngags kyi
rgyud sde mtha' dag dang / khyad par gyis kyang rtsa ba'i rgyud brtag pa gnyis pa'i gdams ngag /rnal 'byor gyi dbang phyug birWa pa'i dgongs pa/ skye ba 'di nyid la 'tshang
rgya ba'i sgrub thabs kyi gnad khyad par can man ngag rin po che thams cad kyi mdzod 'dzin pa/ bla ma chen po mu gu lung pa de'i thugs kyi sras/ bla ma se mkhar chung
ba zhes bya ba'i zhabs rdul dri ma med pa las nos pa/ rje btsun zhang dgon pa ba zhes bya bas dpal sa skya pa brtse ba chen po la rjes su gdams pa/ lam 'bras bu dang bcas
pa/ gzhan lam gyi skor dgu zhes grags pa la man ngag phra mo nyi shu rtsa lnga la sogs pa bsam gyis mi khyab cing de re re la'ang yan lag du ma dang bcas pa

dang / khyad par dbang gi chu bo ma nub pa lag len dang bcas pa dang / byin rlabs kyi brgyud pa ma nyams pa ngo sprod dang bcas pa dang / gdams ngag gi sarga ma log pa lung
sbyin dang bcas pa dang / mos gus kyi bsam pa tshim pa drod tshad dang bcas pa zhus shing nos la mngon du mdzad pa yin no/ /yang chos kyi rgyal po de nyid la jo bo na ro
ta pa'i sras kyi thu bo rje btsun pha na ping gu ba'i zhabs la btugs pa bla ma chen po mal gyo lo tsA ba zhes bya ba'i gsung rab/ rgyal sras dam pa snying po'i zhabs kyis
mngon du mdzad pa'i rgyud la/ dpal ldan 'khor lo sdom pa rtsa ba'i rgyud le'u lnga bcu rtsa gcig pa/ dpal rdo rje mkha' 'gro/ he ru ka mngon par 'byung ba/ rnal 'byor ma
kun tu spyod pa/ rnal 'byor ma bzhi kha sbyor gyi rgyud/ rdo rje phag mo mngon par 'byung ba/ mngon brjod bla ma/ sambu Ta thun mong gi bshad rgyud yin pas 'dir yang bsngos
na bdun yod/ de las rtsa rgyud kyi skor la nag po dkyil 'khor gyi cho ga la sogs pa chos drug /'grel pa slob dpon kampa las mdzad pa sgrub thabs kyi gleng gzhi/ lam
gyi yan lag rdo rje mkha' 'gro la 'grel pa bha wa ma/ kun du spyod pa'i man ngag la lo hi pa la sogs pa yan lag nyi shu dang bcas pa gsan la/ rgyud sde'i 'grel pa gsan mod/
ci nas kyang gnad che bar ma gzigs so zhes gsungs so/ /slob dpon la ba pas mdzad pa gnyis ka'i bshad sbyar/ slob dpon dril bu pa'i chos gsum/ rdo rje rnal 'byor ma mkha'
spyod gnyis dang / rtsa dbu ma'i man ngag dang / rje btsun na ro ta pa nyid kyi chos drug la sogs pa phyag rgya chen po'i gdams ngag thun mong du grags pa dang / ma grags
pa la sogs pa'i bar du de thams cad gsan cing thugs su chud par mdzad pa yin la/ bde mchog sdom pa 'byung ba dang / mkha' 'gro rgya mtsho'i rgyud gnyis mkhas pa chen
po rgyal ba'i sde las

brgyud de 'ongs pa dang / de las gzhan pa gnyis su med pa'i rgyud dpal mgon po mngon par 'byung ba'i rgyud dang / gsang sngags kyi spyod pa rgya mtsho'i mchog tu gyur pa'i
'grel pa/ mtshan yang dag par brjod pa rnams gsan cing mngon du mdzad pa las/ rgyud 'di'i rnam par bshad pa la mtshan brjod 'grel chen zhes bya ba slob dpon 'jam dpal bshes
gnyen gyis mdzad pa dang / de nyid kyis mdzad pa'i panytsi ka TI ka zhes bya ba sgeg pa'i rdo rjes mdzad pa'i 'grel pa bar pa zhes grags pa dang / de nyid kyis mdzad pa
gsang ba dang ldan pa zhes bya ba'i sgrub thabs dang / de'i rgyud la zla bzang dpal gyis mdzad pa'i 'grel pa dang / rnam par rtog ge zhes bya ba'i 'grel pa ste de dag thams
cad yan lag phra mo dang bcas pa du ma gsan cing mngon du mdzad pa yin no/ /mtshan yang dag par brjod pa rtsa ba dang 'grel pa dang bcas pa kha'u pa dang de nyid kyi
sku mched las 'ongs pa yin no/ /yang rje btsun rin po che de nyid las dpal ldan gsang ba 'dus pa la sogs pa thabs kyi rgyud gsan pa ni dpal gsang ba 'dus pa rtsa rgyud dang
/ rgyu phyi ma le'u bco brgyad pa las bshad pa'i rgyud rnam pa bzhi las/ ye shes rdo rje kun las btus pa'i rgyud dang / lha mo bzhis zhus pa gnyis gsan cing / rgyud sde
de dag gi dgongs pa gsal bar byed pa'i slob dpon chen po gnyis shig byon pa las/ slob dpon 'phags pa'i skor la/ de nyid kyis mdzad pa'i rim pa lnga pa dang / mdor byas
pa dang / de nyid mdo dang bsre ba dang / rgyud kyi 'grel pa slob dpon zla grags kyis mdzad pa'i sgron ma gsal ba zhes bya ba dang / slob dpon Arya de was mdzad pa'i spyod
pa bsdus pa'i sgron ma dang / bdag byin gyis brlab pa'i rim pa/ sems kyi sgrib pa sbyong ba slob dpon klu'i bshes gnyen gyis mdzad pa'i sgrub thabs kyi rnam bzhag /dkyil
'khor gyi cho ga nyi shu pa/ rdo rje sems dpa'i sgrub thabs slob dpon shes rab 'byung gnas sbas pas mdzad pa zhes bya ba la sogs

pa 'gos lo tsA ba las brgyud de 'ongs pa bla ma kha'u pa sku mched kyi gsung rab man ngag du ma dang bcas pa rnams dang / yang bshes gnyen dam pa de dag las slob dpon ye shes
zhabs kyi dgongs pa bla ma gnyan lo tsA ba las 'ongs pa ni/ 'jam dpal zhal gyi lung zhes bya ba de nyid kyis mdzad pa dang / shAnti pa'i 'grel pa dang bcas pa/ de dag
slob dpon sangs rgyas ye shes zhabs nyid kyi dgongs pa/ slob dpon nyid kyis mdzad pa kun tu bzang po'i 'grel pa gsum dang bcas pa dang / rgyud kyi 'grel pa gsang ba 'dus
pa'i rgyan zhes bya ba dang / dza ya dang / tha ga na zhes bya ba dang / snyim pa'i me tog chen po dang / chung ba dang / dkyil 'khor gyi cho ga bzhi brgya lnga bcu pa rtsa
'grel dang / mi bskyod rdo rje zhes bya ba'i sgrub thabs dang / brtan pa'i nor rdzas zhes bya ba'i sgrub thabs dang / slob dpon bsod snyoms pas mdzad pa'i dkyil 'khor
gyi cho ga'i dka' 'grel la sogs pa dang / slob dpon nyid kyis mdzad pa'i lung dang mthun pa'i chos bcu bdun dang / rgyud kyi 'grel pa rin po che'i ljon shing zhes bya ba
dang / snga ma gnyis mar me mdzad kyis mdzad pa'i dkyil 'khor gyi cho ga dang bcas pa la slob dpon sman pa'i zhabs kyis mdzad pa'i so so'i 'grel pa dang / de nyid kyis mdzad
pa dngos grub 'byung ba'i gter zhes bya ba rnams man ngag gi rin po che du mas mdzes par byas pa dang bcas pa gsan zhing thugs su chud par mdzad pa yin no/ /gzhan yang
rtsa ba'i rgyud brtag pa gnyis pa dang / dpal ldan gsang ba 'dus pa'i dgongs pa gsal bar byed pa rgyal sras mai tri pa'i bshad pa'i srol/ bla ma phyag na rdo rje zhes bya
ba las brgyud de 'ongs pa dpal gsang ba grub pa dang / ye shes grub pa dang / gnyis su med par grub pa dang / dngos po gsal ba'i rjes su 'gro ba'i de kho na nyid grub
pa dang / ko ra li grub pa la sogs pa grub pa'i sde bco brgyad dang / bram ze chen po

sa ra ha'i gdams pa'i rigs pa dang / bdag med ma gsal ba dang / dbang gi rab dbye dang / lta ba ngan sel rtsa 'grel/ rin chen phreng ba la sogs pa snying po'i skor nyi shu
rtsa lnga la sogs par grags pa ste mdor na mi'i bdag po indra bhU ti dang / slob dpon chen po padma badzra dang / byang chub sems dpa' blo gros rin chen la sogs pa'i bstan
bcos dang / man ngag zab mo bsam gyis mi khyab pa gsan cing mngon du mdzad pa yin no zhes shes par bya'o/ /yang bla ma pham thing pa la sogs pa'i gsung rab rje btsun mal
gyo ba las brgyud pa'i bcom ldan 'das gshin rje'i gshed la/ nag po dgra rgyud dang / gdong drug dang / zhal dgu pa'i 'jig byed de gsum po la rgyud rkyang gi bshad pa dang
/ bram ze dpal 'dzin gyi 'grel pa'i bshad pa dang bcas pa thugs su chud par mdzad de/ mdor na zab mor gyur pa'i rgyud sde rnams kyi smin par byed pa'i dbang nas mthar
'bras bu'i rnam par gzhag pa'i bar dang / de rnams kyi sgrub pa po la dgongs zhing bstan pa'i phrin las sgrub pa dpal rdo rje nag po chen po la sogs pa rnams kyi bsnyen sgrub
ma lus pa mngon du mdzad pa yin no/ /gzhan yang chos kyi rgyal po de'i thad du gsang sngags rnal 'byor gyi rgyud gsan pa ni lo tsA ba rin chen bzang po'i bshad srol/
lo chung legs pa'i shes rab dang / brag stengs pa la sogs pa'i gsung rab bla ma kha'u pa las brgyud de 'ongs pa la/ de kho na nyid bsdus pa'i 'grel pa de nyid snang ba zhes
bya ba gzhung stong phrag bco brgyad pa dang / yang de'i don 'grel slob dpon sangs rgyas gsang bas mdzad pa a ba ta ra zhes bya ba dang / dpal mchog dang po stong phrag
nyi shu rtsa lnga pa dang / rgyud rkyang pa rdo rje rtse mo dang / ngan song thams cad yongs su sbyong ba zhes bya ba'i rgyud dang / thams cad gsang ba zhes bya ba'i rgyud
slob dpon shAnti pa'i 'grel pa dang bcas pa dang / de dag gi bsnyen pa dang sgrub pa'i gzhung rdo rje thams cad 'byung

pa dang / khams gsum rnam rgyal dang / rdo rje sems dpa' 'byung ba che chung gnyis dang / gtsug tor dgu pa la sogs pa mang po zhig gsan cing mngon du mdzad mod/ de nyid bsdus
pa'i 'grel pa ko sa la'i rgyan dang / khams gsum rnam rgyal dang / mgon po kun snang ste gsum po ma gsan gsungs so/ /gzhan yang lo tsA ba chen po las 'ongs pa rab tu gnas
pa'i rgyud dang / bstan bcos slob dpon kun dga' snying po dang / slob dpon pradznyA wa li tas mdzad pa dang / slob dpon zhi ba snying pos mdzad pa'i mchod rten sgrub
pa'i cho ga dang / sku gzugs spyan dbye ba'i cho ga zhib mo dang / slob dpon dge mtshan bshes gnyen gyis mdzad pa'i khrus kyi cho ga ma lus pa dang / de thams cad kyi lag
tu blang ba'i rim pa jo bo rin chen bzang pos sdom gyi tshigs su bcad pa dang bcas pa gsan cing thugs su chud par mdzad do/ /yang de nyid las gsang sngags spyod pa'i rgyud
gsan pa ni/ mnga' bdag lha ri zhes bya ba'i bshad srol/ bla ma kha'u pa las brgyud pa'i rnam par snang mdzad mngon par byang chub pa'i don bsdus rgyas par gsan pa dang
/ rgyud kyi bshad pa phra mo ston pa'i zhar la lung tsam zhig nos kyis gzhan 'phags pa 'jam dpal gyi rtsa ba'i rgyud dang / gshin rje'i gshed khro bo rnam par rgyal ba dang
/ pra khong sna rgyud gsum gyi rnam par bshad pa rgya chen po chos kyi rje nyid las ma nos zhes khums so/ /yang bya ba'i rgyud gsan pa'i rnam grangs cung zad brjod na/
brgyud pa spyod pa'i rgyu dang mthun pa yin la/ rgyud la rigs gsum so so'i rgyud dang / rigs sdom pa'i rgyud gnyis las snga ma la 'phags pa 'jam dpal gyi rgyud la 'jam
dpal dpa' bo grub pa dang / 'jam dpal gyi rgyud nas gsungs pa'i 'jam dpal gyis dmod btsugs pa la sogs pa mtha' dag gsan mod/ 'on kyang 'jam dpal gho ba ngag gi dbang phyug
ces bya ba rgyud kyi dum bu de ma gsan zhes gsungs so/ /spyan

ras gzigs la don yod zhags pa rtsa ba'i rgyud/ phyag stong spyan stong gi rtog pa rgyas pa/ zhal bcu gcig pa'i gzungs la sogs pa mtha' dag gsan pa las/ 'on kyang a mo gha pA
sha'i rtag pa chen po ma gsan la/ za ma tog bkod pa'i rtog pa rgyas pa/ spyan ras gzigs ha la ha la'i rtog pa rgyas pa gnyis 'di'i tshe gsan zhes pa mi 'dug ces kyang gsungs
so/ /phyag na rdo rje'i rgyud la/ 'phags pa legs par grub pa/ dpung pa bzang po/ rdo rje rnam 'joms/ de'i bshad rgyud ri rab chen po'i khang bu brtsegs pa/ rdo rje
mi pham me ltar rab tu 'bar ba rmongs byed/ rdo rje phra mo thogs pa med pa'i gzungs/ 'phags pa stobs po che'i gzungs la sogs pa/ mthar drang srong klu la dmod bor ba'i gzungs
dang / klu'i rgyal po sog ma med kyi rtog pa rgyas pa la sogs pa mtha' dag kyang gsan mod kyi/ 'on kyang 'phags pa rig pa mchog ni ma gsan la/ gzhan drag po gsum 'dul
la sogs pa ding sang gi sangs rgyas kyi rgyud sde de dag la snying po ci zhig yod ces gsungs so/ /rig pa'i lha mo rnams kyi gzungs la/ gtsug tor dri med/ gtsug tor rnam
rgyal/ gtsug tor gdugs dkar la sogs pa gzungs kyi rnam grangs bzhi bcu rtsa dgu gsan pa yin la/ de thams cad kyi thun mong ba gsang ba spyi rgyud/ bsam gtan phyi ma/ gser
'od dam pa/ 'og min gyi tshe dpag med la sogs pa bzhi bcu rtsa bdun tsam bzhugs te mdor na bya ba'i rgyud kyi rgyud yongs su rdzogs pa dang / 'ga' zhig dum bur zhugs pa
dang bcas pa nyis brgya lhag pa cig gsan pa yin no/ /sprin chen po las char 'bab pa rlung gi dkyil 'khor zhes bya ba'i le'u drug pa gcig pu dang / sprin chen po rlung gi
dkyil 'khor gyi le'u klu thams cad kyi snying po zhes bya ba gnyis po de ma gsan la/ gzhan rgyud dang rtog par grags pa de thams cad kyi dbang dang / rig pa gtad pa'i cho
ga dang / las rgyas pa sna tshogs

ji ltar bsgrub pa la sogs pa mtha' dag thob cing rtogs nas dpyis phyin pa zhig go /gzhan yang bla ma chen po ba ri lo tsA ba las brgyud de 'ongs pa bcom ldan 'das rje btsun
khro bo'i rgyal po mig g.yo ba'i rtog pa rgyas pa la sogs pa dang / de sgrub pa'i thabs kyi bye brag bsam gyis mi khyab pa dang / bcom ldan 'das phyag na rdo rje'i gzungs
dang / sgrub pa'i thabs la sogs pa dang / sngar gsungs pa'i rtog pa la sogs pa de dag so so'i lag len dang / sgrub pa'i thabs brgya rtsa la sogs pa/ sgrub thabs bsdus rgyas
'bring rnams dang / bla ma rdo rje gdan pa'i chos drug dang / las dang po pa'i bya ba la sogs pa ma lus pa gsan cing mngon du mdzad pa yin te/ mdor na 'di ni rgyud sde
rin po che mtha' dag gi mdzod 'dzin pa yin no/ /gzhan yang chos kyi rje rin po che ma lus pa'i rgya mtshor gyur pa las pha rol tu phyin pa gsan pa ni/ 'phags pa sangs
rgyas phal po che'i gzhung rab tu byed pa dang / 'dus pa rin po che'i tog dang / gzungs grwa lnga'i lag len so so'i rnam grangs gzhan dang bcas pa dang / gser 'od dam pa
mdo sde'i dbang po'i rgyal po la sogs pa gzungs 'bum gyi lag tu blang ba'i rim pa ji snyed pa dang / 'phags pa sdud pa rtsa rkyang du bshad pa dang / yang de nyid panytsi
ka sbyar te bshad pa'i lugs dang / shes rab kyi pha rol tu phyin pa nyi shu lnga pa la/ rtsa 'grel so so dang / thun mong du bshad pa dang / slob dpon 'phags pa klu sgrub
kyis mdzad pa'i gzhung byang chub sems 'grel dang / rgyal po la gtam du bya ba rin po che'i phreng ba dang / rten 'brel bcu gnyis kyi gzhung dang / bshes pa'i spring yig
dang / bstod pa'i tshogs la sogs pa du ma dang / slob dpon zla ba grags pas mdzad pa'i dbu ma la 'jug pa dang / slob dpon snga mas mdzad pa'i mdo kun las btus pa dang /
slob dpon dbyig gnyen gyis mdzad pa'i phung po lnga'i rab tu

dbye ba dang / smr-i ti dznyA na kIrti'i smra sgo mtshon cha dang / slob dpon dpa' bos mdzad pa'i skyes pa'i rabs kyi phreng ba dang / slob dpon zhi ba lhas mdzad pa'i bslab
pa kun las btus pa'i rtsa ba'i bshad pa dang / spyod pa la 'jug pa dang / kun las btus pa dang / slob dpon chen po ma ti tsi tra dang dpal ldan phyogs kyi glang po dang
/ bram ze'i slob dpon gnyis la sogs pas bstod pa'i tshig ma lus pa 'grel pa dang bcas pa rnams dang / slob dpon tsandra go ma'i slob ma la spreng ba dang / gzhan gzhon nu
ma bdun gyi rtogs brjod la sogs pa ma lus pa dang / gzhan yang jo bo rje lha gcig gi gdams pa dge bshes pu to ba las brgyud pa/ bshes gnyen dam pa gzhi ra ba zhes bya ba
las nos pa/ byang chub sems dpa'i lam gyi rim pa sbyong tshul la sogs pa ma lus pa gsan cing mngon du mdzad pa yin no/ /gzhan yang brtse ba chen po de las gso ba'i gnas
gsan pa ni/ bla ma chen po mal gyo las 'ongs pa'i yan lag brgyad pa rtsa ba dang 'grel par bcas pa dang / 'phags pa klu sgrub kyis mdzad pa'i sman gyi mdo lnga dang / dpyad
gzhung bcu la sogs pa dang / a ma ra'i gdams pa'i rgyun gdams pa sum cu pa la sogs pa du ma dang / gzhan yang gso ba'i gzhung lugs gzhan la yongs su grags pa mtha' dag
dang / thun mong ma yin pa'i gdams pa du mas brgyan pa dang bcas pa gsan cing mngon du mdzad pa yin no/ /de nas nyang stod du byon te dge ba'i bshes gnyen gtsang nag pa
brtson 'grus seng ge zhes bya ba sras dang bcas pa'i sgros 'dzin pa rigs par smra ba chen po rkyang 'dur ba gzhon nu seng ge zhes bya ba'i drung du bsnyen cing gsol ba btab
ste/ tshad ma rnam par nges pa dang / slob dpon zla grags kyi dgongs pa dbu ma tshig gsal ba dang / dza ya A nandas mdzad pa'i rtog ge tho ba zhes bya ba rnams gsan cing
thugs su byon par mdzad pa yin no/ /de nas 'dzam bu'i gling gi rgyan dam par

gyur pa kha che'i grong khyer dpe med du 'khrungs pa'i chos rje bsod snyoms pa chen po yongs su rdzogs pa'i paNDi ta mkhas pa rnams kyi gtsug gi nor bu bslab pa rin po che
ma lus pa'i gter 'dzin pa kha ba can gyi ljongs thad du byon te/ shin tu gus pas lan mang du gsol ba btab cing bsnyen nas/ bdag nyid chen po de'i sras dang bcas pa las sgra
dang tshad ma la sogs pa rgya cher gsan cing bzhugs pa'i skabs der/ nub phyogs a ti na wa rar sku 'khrungs pa'i bram ze'i slob dpon brda sprod pa chen po su ga ta shrI
zhes bya ba dpal sa skya'i gtsug lag khang du byon pas de las gsan pa'i rim pa ni/ sgra kA la pa rtsa ba dang 'grel pa stong phrag drug dang bcas pa/ de'i ming tha dad dang
sgrub pa su banti dang / byings sgrub pa ti ngan ta'i rab tu byed pa dang bcas pa mtha' dag gsan/ de gnyis tsandra pa'i lugs dang mthun pa paNDi ta chen po saM gha shrI
las gsan cing / de nyid la sdeb sbyor gyi bstan bcos rin chen 'byung gnas/ snyan ngag gi bstan bcos chen po gsum dang chung ngu gsum dang / rgyan gyi bstan bcos dbyangs
can gyi mgul rgyan stong phrag brgyad pa'i phyed man chad gsan/ yang mngon brjod kyi bstan bcos la yi ge re re'i mngon brjod gsan cing bsgyur/ a ma ra ko Sha'i rtsa ba
rdzogs pa dang / sna tshogs gsal ba'i phyed cig gsan/ mkhas pa chen po de nyid la zlos gar gyi bstan bcos gzugs kyi snye ma cung zad gsan/ gzhan de las tshad ma'i gzhung
lugs gsan pa la/ rnam 'grel le'u dang po'i 'grel pa stong phrag phyed dang bzhi pa gsan nas bsgyur cing zhus/ slob dpon thar pa'i 'byung gnas kyis byas pa'i rtog ge'i skad
ces bya ba'i bstan bcos gsan cing bsgyur/ gzhan phyi rol gyi rig byed kyi tshad ma drang srong chen po gzegs zan gyis sbyar ba'i rtog ge'i bstan bcos rig pa zhes bya ba
gsan pa yin no/ /gzhan yang de nyid las gsang sngags rgyud sde dang bstan bcos cung

zad gsan pa ni/ rnal 'byor gyi rgyud la rdo rje snying po'i rgyan gyi rgyud dang / rdo rje sa 'og la sogs pa sngar bod du ma 'gyur zhing yongs su ma grags pa'i rgyud sde dang
/ de'i cha lag tu gyur pa mang du bsgyur zhing gsan la/ gzhan yang slob dpon Arya de bas mdzad pa'i dpal ldan gsang ba 'dus pa'i rlung las rnam par rgyal ba zhes bya ba
gsan cing bsgyur/ de las gzhan sngags kyi man ngag phran bu 'ga' zhus shing thugs su chud par mdzad pa yin te/ nges par rtogs pa'i don la som nyi ga la yod/ de nas mkhas
pa chen po de la gser dang dngul la sogs pa'i rin po che dang / gos chen dang dar la sogs pa na bza'i rigs mang po dang / gzhan zhabs 'bring ba la sogs pa rnam grangs du
mas mnyes par mdzad nas/ slar yang sngar smos pa'i sdom brtson dam pa de'i thad du byon nas bdag nyid thog ma nas tshangs par spyod pa dri ma med pa'i rgyan gyis kun nas
spras shing / bslab par bya ba ji snyed pa la rtsa ba dang yan lag gi nyes pa phra zhing phra bas ma reg pa yin du zin kyang / shAkya'i rgyal po de'i bka' drin mi 'dor
bar dgongs nas sdom brtson dam pa de la gsol ba btab ste/ lo ston rdo rje dbang phyug gis bzhengs pa nyang smad rgyan gong zhes bya ba'i gtsug lag khang du/ rgya mtsho lta
bu'i dge 'dun gyi dbus su bsnyen par rdzogs par mdzad nas/ de nyid kyi thad du yun ring du bzhugs shing rjes su 'brangs te/ sgra dang / tshad ma dang / dri ma med pa'i
mdo sde dang / rgyud sde dang bstan bcos rin po che gang zhig gsan pa de gsal bar brjod par bya'o/ /de la thog mar sgra'i bstan bcos snying po btus pa'i stod cung zad cig
gsan de nyid las tshad ma'i gzhung lugs mang du gsan pa ni 'di lta ste/ dpal ldan chos kyi grags pa'i gzhung lugs tshad ma rab tu byed pa sde bdun zhes grags pa las lus
lta bu'i bstan bcos kyi gtso bor gyur pa tshad ma rnam par 'grel pa le'u gsum pa yid kyi shing rta dga' ba'i rjes su 'brang pa gsan/ yang lha

dbang blo'i TI ka tshad ma kun las btus dang bde bar gshegs pa'i gsung rab mdo sde'i lung dang sbyar nas rnam 'grel gyi bshad pa gsan/ rnam 'grel gyi rgyan stong phrag bco
brgyad pa le'u gnyis/ rnam nges kyi 'grel pa chos mchog stong phrag bcu gnyis pa le'u gnyis gsan cing / lus kyi bstan bcos bsdus par gyur pa rigs pa'i thigs pa'i rtsa ba
dang / slob dpon kA ma la shi las mdzad pa'i rigs pa'i thigs pa'i phyogs snga ma gsan/ yan lag gi bstan bcos rgyud gzhan grub pa bram ze'i 'grel pa dang sbyar te gsan/ de
las gzhan dznyA na shrI'i skad cig ma che chung / gzhan sel dpyad pa lnga gsum brtags pa la sogs pa rab tu byed pa phra mo mang du gsan/ chos mchog gis mdzad pa'i grub pa
brgyad las tshad ma grub pa'i rab tu byed pa dang / slob dpon bram ze'i tshad ma grub pa'i rab tu byed pa gsan pa yin no/ /gzhan yang bcom ldan 'das byams pa'i mngon par
rtogs pa'i rgyan rtsa rkyang gi bshad pa dang / rgyal sras thogs med kyi gzhung rnam par rig pa gsal bar smra ba theg pa chen po bsdus pa dang / gzhan yang de nyid las/
slob dpon dbyig gnyen gyi gzhung lugs gsan pa chos mngon pa mdzod kyi gnas brgyad las gnas lnga pa yan chad/ slob dpon nyid kyis rang 'grel dang / TI ka slob dpon blo brtan
dang / slob dpon grags pa'i bshes gnyen gyis mdzad pa'i rjes su 'brang ba gsan/ gzhan nyi shu pa'i rab tu byed pa/ sum cu pa'i rab byed rnams rang 'grel dang bcas pa
dang / rnam par bshad pa'i rigs pa dang / phung po lnga'i rab tu byed pa dang / yang slob dpon la ba pas mdzad pa rnam par rig pa gsal bar ston pa'i gzhung 'grel par bcas
pa dang / rang bzhin gsum grub pa la sogs pa rab tu byed pa mang po zhig paNDi ta saM gha shrIs zhus pa'i rjes su gsan zhes gsung ngo / /yang de nyid las shes rab kyi pha
rol tu phyin pa bdun brgya pa slob dpon kA ma la shi las mdzad

pa'i 'grel pa dang bcas pa dang / slob dpon phyogs kyi glang pos mdzad pa'i shes rab kyi pha rol tu phyin pa'i don bsdus 'grel pa dang bcas pa dang / dmigs pa brtag pa rtsa
ba dang 'grel par bcas pa dang/ rlung gi rab tu byed pa rtsa 'grel la sogs pa gsan cing de thams cad phyin ci ma log par thugs su chud par mdzad pa yin no/ /gzhan yang sdom
brtson dam par gyur pa de las 'dul ba mdo rtsa dang / so sor thar pa dang / 'dul ba 'od ldan dang / gzhan yang dge slong gi lo dri ba la sogs pa dang / bstan bcos mdzad
pa po byon zin pa de dag gis mdzad pa'i gzhung dang / rab tu byed pa shin tu mang po zhig gsan cing gtugs la dge slong gi kA ri kA dang / dge tshul gyi tshig le'ur byas
pa lnga bcu pa gnyis ni paNDi ta saM gha shrI las gsan zhes khums so/ /gzhan yang de nyid las rdo rje'i theg pa'i gzhung lugs khums pa ni/ dpal dus kyi 'khor lo rtsa ba'i
rgyud 'grel pa dri ma med pa'i 'od stong phrag bcu gnyis pa dang bcas pa dang / de'i yan lag dbang mdor bstan/ don dam bsnyen pa la sogs pa yan lag dang bcas pa gsan/
de'i dkyil 'khor gyi cho ga lag len dang bcas pa dang / sgrub pa'i thabs slob dpon dharmA shrIs mdzad pa yan lag dang bcas pa gsan cing / yang de las dpal gsang ba 'dus pa
slob dpon 'phags pa'i skor la rim lnga la sogs pa'i rab tu byed pa dang / 'grel pa sgron ma gsal ba dang / slob dpon klu'i byang chub kyis mdzad pa'i dkyil 'khor gyi cho
ga rdul tshon la brten pa'i lag len dang bcas pa dang / slob dpon shar phyogs pa zhes bya bas mdzad pa'i ras bris la brten pa'i dkyil 'khor gyi cho ga gsan nas bsgyur zhes
khums pa dang / yang ye shes zhabs kyi sgrub pa'i thabs kun tu bzang po la sogs pa bi bhU tis zhus pa'i zhar la gsan zhes gsungs so/ /dpal 'khor lo bde mchog lo hi pa'i
'grel pa slob dpon pradznyA

rakShi tas mdzad pa dang / rdo rje dril bu ba'i skor rnams dang / de las gzhan pa'i man ngag phra mo ci rigs pa rnams la/ a bha ya ka ras mdzad pa'i rdo rje phreng ba las bde
mchog gi skabs de zhus shing lung blangs kyi rdzogs par ni zhib tu ma gsan zhes gsungs so/ /gzhan yang de nyid las byang chub sems dpa' rdo rje snying pos mdzad pa'i brtag
pa gnyis pa'i 'grel pa dang / dpal phyag na rdo rje'i bstod 'grel gyi lung tsam blangs pa yin la/ de las gzhan sgra dang tshad ma rnams dang / pha rol tu phyin pa dang
/ 'dul ba dang / rdo rje theg pa'i gzhung lugs gang zhig gsan pa de thams cad la legs par bsams shing gtugs te som nyi med par ma lus pa rtogs shing khong du chud pa yin
no zhes gsal bar nges pa yin no/ /yang gnas skabs de nyid du bsod snyoms pa chen po de nyid kyi zhabs rdul la mngon par mchod cing gsung rab kyi bdud rtsi blo gros kyis
snyim pas gsol zhing gdung rgyud dri ma med par gyur pa'i mkhas pa chen po paNDi ta saM gha shrI zhes bya ba las sgra dang tshad ma la sogs pa gang zhig gsan pa de gsal
bar brjod na/ sgra'i bstan bcos 'di pa kho na'i gsung rab kyi dag byed tsandra pa dang / ming dang byings sgrub pa'i rab tu byed pa/ su banti dang ti ngan ti gnyis dang
sgra kA la pa'i byed pa'i tshig bsgrub pa puNya shrIs mdzad pa'i pra kr-i ya dang / snyan ngag gi bstan bcos gzhon nu 'byung ba dang / snyan ngag gi bstan bcos daNDi dang
/ dbyangs can gyi mgul rgyan stong nas stong phrag bzhi dang / sdeb sbyor 'phags pa 'jam dpal gyi bstod pa la gzhi byas pa br-i ta ma la zhes bya ba dang bcas pa gsan cing
thugs su chud par mdzad nas tshad ma'i gzhung lugs la rnam 'grel le'u dang po rtsa ba yid kyi shing rta'i bshad pa kun las btus dang sbyar ba gsan/ de'i le'u dang po'i
'grel pa stong phrag gnyis bsgyur zhing zhus pa dang / yan lag gi bstan bcos rtsod pa'i rigs pa slob dpon zhi ba 'tsho'i 'grel pa

dang / bram ze'i 'grel pa dang bcas pa gsan nas nyid kyis bsgyur/ gtan tshigs kyi thigs pa a tsa ta'i 'grel pa dang bcas pa gsan/ sngar bshad pa'i rnam bshad rigs pa 'grel
pa dang bcas pa dang / shes rab kyi pha rol tu phyin pa'i man ngag gi bstan bcos mngon par rtogs pa'i rgyan rtsa rkyang gi bshad pa dang / dznyA na shrIs mdzad pa'i lag gi
brda zhes bya ba'i rab tu byed pa chung ngu dang / slob dpon Arya de was mdzad pa'i dbu ma bzhi brgya pa dang / dpal ldan dus kyi 'khor lo'i dbang mdor byas zhes bya ba
de sngar gsan pa de dang bcas pa thams cad phyin ci ma log par thugs su chud pa yin no zhes rtogs par bya'o/ /de nas yang gangs can gyi khrod 'dir rig pa'i dbang phyug dam
par grags shing gzhal bya'i gnas la blo gros rnam par dag pas dpyod par nus pa'i bdag nyid chen po phywa pa chos kyi seng ge'i gsung rab kyi sgros 'dzin pa/ phya dbang
phyug seng ge zhes bya ba'i thad du dbu tshad dang / byams chos la sogs pa legs par gtugs shing mkhas par sbyangs te gzhan la ston par mdzad pa dang / rje btsun dpal ldan
sa skya pa nyid kyi zhabs kyi rdul la yang dag par rjed pa'i sdom brtson dam pa skyabs kyi mtha'i mtshan dang ldan pa de dpal ldan sa skya nas rgyang grags gsum bgrod pa/
'phrang gi gtsug lag khang na bzhugs pa na de nyid du byon nas dri ma med pa'i bstan bcos mtha' dag gsan pa ni 'di lta ste/ bcom ldan 'das mgon po byams pas mdzad pa'i
theg pa chen po mdo sde rgyan rtsa 'grel dang / rgyud bla ma rtsa ba dang 'grel par bcas pa dang / dbus dang mtha' rnam par 'byed pa rtsa 'grel dang / chos dang chos nyid
rnam par 'byed pa rtsa 'grel te/ mngon par rtogs pa'i rgyan ma gtogs pa'i byams chos phyi ma bzhi dang / slob dpon 'phags pa klu sgrub kyi dgongs pa la dbu ma rtsa ba'i
shes rab dang / rigs pa drug cu pa dang / stong nyid bdun cu pa dang / zhib mo rnam par 'thags pa gzhan phra mo ci rigs pa dang bcas

pa dang / bslab pa kun las btus pa'i 'grel bshad dang / slob dpon ye shes snying po'i dbu ma bden gnyis/ slob dpon zhi ba 'tshos mdzad pa'i dbu ma rgyan de ji snyed cig gsan
cing mngon du mdzad pa las/ 'byed rnam pa gnyis la sogs pa 'ga' zhig ni dge ba'i bshes gnyen de dpal sa skya nyid du gdan drangs nas gsan pa yin no/ /de nas yang dpal sa
skya pa brtse ba chen po nyid kyi thugs kyi sras sdom brtson dam pa sde snod 'dzin pa chen po/ byang chub sems dpa' lag na padmo'i bzhugs gnas/ sgrub pa nan tan du byed
pa'i skyes bu gang dag bzhugs pa de rnams kyi zhabs 'bring 'gro ba rgyud yongs su dag pa 'ga' zhig gis byed pa yod do zhes yongs su grags pa'i sa cha na bzhugs pa'i rgyal
sras dam pa de las rgyal ba'i yum shes rab kyi pha rol tu phyin pa dang / chos mngon pa'i sde snod dang / man ngag gi tshogs brjod kyis mi lang ba dang bcas pa gsan pa'i
tshul cung zad brjod na/ de yang 'phags pa shes rab kyi pha rol tu phyin pa brgyad stong pa rtsa 'grel dang / mngon par rtogs pa'i rgyan rtsa 'grel legs par gsan cing /
yum bar ma'i 'grel pa nyi khri snang ba 'di zhib tu phye ste bshad pa ma mdzad kyi lung legs par blangs pa yin no/ /yang rgyal sras thogs med kyi gzhung la chos mngon pa
kun las btus pa rtsa 'grel gsan pa yin te/ 'di ni byang chub sems dpa' de dpal sa skya nyid du byon pa'i tshe zhus pa yin no/ /gzhan yang de las pha rol tu phyin pa'i lugs
kyi gdams ngag gsan pa ni/ shar phyogs bhangga la'i slob dpon dI paM ka ra shrI dznyA na zhes bya ba bod du byon te/ rjes su gnang ba'i rim pa dge ba'i bshes gnyen sne
zur ba nas brgyud pa/ jo bo nyid kyis mdzad pa byang chub sems dpa'i lam gyi sgron ma dang / bden pa gnyis bstan pa dang / dbu ma'i man ngag la sogs pa phra mo brgya rtsa
brgyad ces grags pa thams cad dang / lam gyi

dmigs pa de rnams kyi snying po lta bu byang chub lam gyi rim pa'i smon lam khrid tshul lgog chos dang / tshogs su bshad pa dang / khrid kyi bar thams cad dang / khyad par
du byang chub kyi sems bsgom pa'i man ngag blo sbyong zhes btags pa de'i khrid tshul la sogs pa thun mong du ji ltar grags pa thams cad dang / gzhan yang byang chub sems
dpa' chen po de la mnga' ba mtha' dag gsan cing / jo bo nyid kyi gdams pa dge bshes 'brom srong btsan na mgo ba nas brgyud pa'i skabs brgyad stan thog gcig tu bsgom pa'i
gdams ngag dang / de las gzhan gsang sngags kyi gzhung gi gdams pa dpal gsang ba 'dus pa'i gdams ngag slob dpon klu sgrub kyi dgongs pa rim lnga stan thog gcig tu bsgom tshul
dang / rje btsun na ro ta pa'i phyag rgya chen po'i gdams ngag chos drug ces grags pa dang / byang chub sems dpa' zla ba rgyal mtshan gyi dbu ma chen po dang / sdug
bsngal zhi byed kyi gdams ngag rnams dang / rdzogs pa chen po dang / phyag rgya chen po nyams su blang tshul gyi bye brag shin tu mang po dang / tha na gcod la sogs pa'i
bar te/ gdams ngag mtha' dag dang / de las gzhan 'jig rten dang 'jig rten las 'das pa'i phrin las dang / dngos grub sgrub pa'i thabs ji snyed pa mtha' dag dang byang chub
kyi mchog tu sems bskyed pa jo bo rje'i lugs kyi phyag bzhes dang bcas pa thob cing mngon du mdzad pa yin no/ /yang sngar smos pa'i bsod snyoms pa chen po de nyid kyi zhabs
la mngon par mchod pa'i shar phyogs bha ranta'i paNDi ta/ rtog ge ba chen po dA na shI la zhes bya ba las/ sgra'i bstan bcos a ma ra ko Sha'i le'u dang po yan chad kyi
'grel pa gsan/ tshad ma la 'grel pa brtag pa rtsa 'grel/ rtsod pa'i rigs pa 'grel pa dang bcas pa dang / tshad ma rnam par 'grel pa'i skabs skabs nas cung zad gsan cing
gtugs pa tsam byas/ dznyA na shrI'i rab tu byed pa phra mo 'ga' gsan/ slob dpon dgra las rgyal ba'i byis pa 'jug pa'i rab tu byed pa dang /

lhan cig dmigs nges kyi rab tu byed pa gsan/ gzhan chos phra mo 'ga' tsam bsgyur ba yin no zhes rtogs so/ /des na deng sang mkhas pa rnams la ji ltar grags shing bsngags pa
de thams cad mngon du mdzad nas gzhan la gdams pa/ rang blo shes bya kun la ma sbyangs na/ /thams cad mkhyen pa nam mkha'i mtha' ltar ring / /de ltar dgongs nas rgyal dang
de sras kyis/ /shes bya'i gnas kun legs par sbyangs zhes gsungs/ /zhes gdams te/ sbyang tshul dgos pa dang bcas pa mdo sde rgyan las so/ /de ltar na de dag gis ni bdag
cag gi ston pa 'dis gang zhig mngon du mdzad pa'i shes bya'i gnas mdo tsam zhig brjod nas/ da ni de'i phrin las kyi bye brag cung zad smos na/ sngon skye dgu rnams kyi tshe
lo bsam gyis mi khyab pa thub pa'i dus su byung ba/ thub pa chen po ser skya dang / drang srong rgyas pa dang / gzegs zan la sogs pa'i rjes su 'brang ba grangs can dang
/ rig byed pa dang / rigs pa can zhes grags shing / dbang phyug dang / tshangs pa dang / nyi mo long ba dang / nor lha'i bu dang / byin za la sogs pa mgu ba/ lho phyogs
kyi rgyud du kun tu rgyu zhing rnam par 'phyan pa/ 'phrog byed dga' bo la sogs pa phyi rol pa'i ston pa drug gis dam bcas pa ni/ yu bu cag kha ba can gyi ljongs su song
la/ de na gnas pa'i skye bo gau ta ma'i dge sbyong du khas 'che ba/ bud med kyi brtul zhugs 'dzin zhing lta ba dang spyod pa ngan pa la zhen pa de dag bzlog par bya'o zhes
glengs te mthar gyis song ba dang / bdag gi bla ma rgol ba ngan pa'i khyu mchog gi spyi gtsug rnam par gnon pa'i seng ge 'di byang chub kyi snying po rdo rje gdan las
byang phyogs su dpag tshad drug bgrod pa na/ mang yul skyid rong 'phags pa wa ti'i gtsug lag khang dang 'dab 'byor ba'i tshong 'dus kyi grong na bzhugs pa'i tshe/ sngar smos
pa'i ston pa drug po der lhags pa na/ de thams

cad chos kyi rje nyid dang / bde bar gshegs pa'i rten la phyag mi 'tshal bar bde legs dang bsngags par 'os pa'i tshigs su bcad pa re re tsam bton nas gral la 'khod pa nas 'di
skad smra ste/ nged kyi rigs thams cad kyis bla ma tshangs pa nas brtsams te deng sang gi bar du gau ta ma'i bstan pa la mi ltos/ dkon mchog gsum la skyabs su 'gro ma
myong bas drang srong gi rigs rnam par dag pa kho bo cag yin no zhes dregs shing smra bar byed do/ /de'i dus su chos kyi rje 'dis gsungs pa ni/ ci tshangs pa de ni ston pa
la shin tu gus pa yin na/ 'on kyang de gti mug che bas gnyid kyis non pa ma yin nam/ ji skad du/ rab mchog lag pa bzhi pa bcu drug phyed phyed phyogs kyi gdong pa can/
/bzlas dang nges pa'i cho ga shes shing nges brjod rig byed 'don pa po/ /dri med padma'i skye gnas tshangs pa de yang gnyid log gyur/ kho bo'i ston pa stobs bcu mnga' ba
de ni rtag tu rab tu mnga' ba nyid du nam langs pa'o/ /zhes gsungs pas/ de dag ma bzod cing ma rangs pas 'bel ba'i gtam gyi skabs nyid du rgol ba ngan pa de re re nas phyung
zhing pham par mdzad de/ mi smra ba'i brtul zhugs la bkod nas/ slar yang de thams cad kyi lta ba ngan pas bsnyems pa'i dri ma med par mdzad de ral pa'i khur bregs nas
nyid kyi thad du rab tu byung ste/ nges par 'byung ba rin po che'i 'byor pa dang ldan par mdzad pa'i skabs su/ shAkya'i rgyal po de'i bstan pa la rma 'byin pa gang dag byung
ba na slar yang 'dul bar bya'o zhes dgongs te 'di gsungs pa/ rgya mtsho'i gos can rgya mtsho'i mtha' klas sa chen 'di na lha chen po/ /'phrog byed dregs byed de dag
lhar byed thub pa drang srong garga sogs/ /rgyas pa grog mkhar ba dang gzegs zan rkang mig ser skya'i rjes 'jug pa/ /thor tshugs shing shun lo ma'i gos can thal ba dbyu gu
ku sha thogs/ /ral pa'i khur 'dzin mun dzas legs dkris ri dwags g.yang gzhi'i stod g.yogs can/ /sor ris gsum mtshan

rtse mo can mchod tshangs skud mchod phyir thogs pa 'chang / /rig byed kun sbyang nges brjod 'don mkhas sgra dang sdeb sbyor mthar son pa/ /bdag tu lta ba'i lta ba la blta
rgyun du dka' spyod nga rgyal can/ /de lta'i tshul can mu stegs glang chen rab tu myos pa'i klad 'gems pa/ /dpal ldan smra ba'i seng ge blo gros stobs ldan rig pa'i mche
ba can/ /brda sprod byed gzhung yan lag rab rdzogs bde gshegs bstan pa'i ral pas brjid/ /legs sbyar nga ro snyan tshig gad rgyangs rtag chad sun 'byin mig bgrad pa/ /de lta'i
ri dgas rgyal po de/ /dpal ldan sa skya'i gangs rir gnas/ /blo gsal rnams kyi ri dgas skyong / /rgol ba ngan pa'i wa tshogs 'joms/ /da dung du yang mu stegs byed/ /thams
cad chos kyi pham byas nas/ /bde bar gshegs pa'i bstan pa'i tshul/ /kun dga'i rgyal mtshan 'dzin par shog /ces gsungs te 'di rgyas par mdzad do/ /de las gzhan bsam yas
mi 'gyur lhun gyis grub pa'i gtsug lag khang du/ lha'i 'gro bar gtogs pa 'ga' zhig la mnal lam du zhus lan gyi tshul gyis gdams ngag dang rjes su gdams pa bstan pa la
sogs pa rmad du byung ba'i rtogs pa brjod pa du ma zhig mnga' bar mthong ste/ thos la rtogs mod 'dir ma bris so/ /de bas na rjes su 'jug pa gzhan gyis kyang rol mo'i bstan
bcos zhes bya ba 'di nyid kyi gsung rab las/ shes bya'i gnas la rab mkhas shing / /lam gyi dmigs pa ma log pas/ /thams cad mkhyen pa thob 'gyur ba/ /'di ni mkhas rnams
dga' byed yin/ /zhes gsungs pa ltar brtson par rigs so/ /dri med snyan tshig dpe dang nges brjod srad bus mgul rgyan dus sbyor 'phrog mdzes brtse ba'i gdan/ /brda sprod byed
pa'i dag byed rigs pa'i rig byed mthar son gnas gsum legs rtogs rtse gsum can/ /de nyid gsum rig

'don par brtson ldan tshig don drug pa gsum gyi lhag bcas lha yi lhas/ /dregs pa de dag gang gis rjes bzung drang srong mchog des bdag blo dri ma bkru bar mdzod/ /slob 'dod
slob ma'i bslab gzhi byed pa yi/ /'byung gnas ston pa nyid bzhin ston mdzad cing / /bstan la bstan pa'i bya ba legs bsgrubs pa/ /brtul zhugs grub pa khyed la bdag skyabs
mchi/ /rgyal ba'i gsung rab ma lus rgyal sras kyis/ /bsten mdzad rgyal ba rgya mtsho bskrun pa'i yul/ /rgyal ba'i dgongs pa phyogs las rnam rgyal ba/ /rgyal mdzad rgyal
gnyis mchog la bdag gsol 'debs/ /'gro rnams mgu byed mi bzad stobs ldan ma lus gtsug gis zhabs kyi rdul la rtag mchod pa/ /bcom ldan dus dgra khro dang rgyal po'i ror ldan
'jigs pa'i bzhad sgra dang bcas gang dag gis/ /rten 'byung lam mchog rnam grol dri med rmad byung seng ge'i sgra dbyangs rgyun du sgrogs pa de/ /rtsod pa'i chu klung lta
ba'i tshal ldan srid zhi'i bsti gnas myur 'jug de dag bzlog phyir brtson/ /ston pa mtshungs med skye dgu'i rtsa lag nyin mor byed pa khyod kyi gzhung / /byed pa dpag yas
gsung rab dri med 'od zer stong gi gzi brjid can/ /phas rgol lta ngan thibs po'i dra ba las rgyal rnam dag bslab gsum gyi/ /shugs ldan shing rtas shes bya'i mkha' la kun
du spyod de rtag par rgyal/ /khron pas cher mgu rus pa'i gos can me khyer yungs 'bru'i mkha' dang phra rdul gyis/ /nye 'khor mdongs dang rgya khyon lhun stug tshad las
chu gter padmo'i gnyen dang mkha'/ /lhun po rjes dpog de bzhin khyed ky-i mkhyen pa zab yangs mtsho chen pa/ /bdag blo'i snyim pa gting mtha'i rjes 'gro don gnyer brtson
pa 'di las smad ci mchis/ /'di na spyod pa dang ldan pa dag ma lus pa'i yon tan rin po che'i gter 'dzin pa de'i dri ma med pa'i mkhyen rab dang / rnam par thar pa bsam gyis
mi khyab mod khyed kyis

bsgrags par ci'i phyir nus te de ni khyed lta bu'i spyod yul ma yin no zhes dogs na/ bden te 'di'i mkhyen rab la sogs pa rgyas par brjod pa'i spobs pa dpag par dka' ba'i blo
gros dang ldan pa gzhan la yang yod par mi sems mod/ bdag lta bu la smos ci dgos/ 'on kyang mtshungs pa med pa'i chos kyi rgyal po 'di bshes gnyen dam pa ji snyed cig bstan
pa de dag phal che ba'i zhabs drung du bka' 'bangs kyi tha mar gyur pa kho bo yang mchis te/ sdom brtson dam pa mkhas pa rnams kyi gtsug rgyan du gyur pa bsod snyoms
pa chen po sras dang bcas pa de dag dang / byang chub sems dpa' kun nas brtse ba'i 'od kyi zhabs la sogs pa gang zhig bsnyen cing mchod de bkur la gus pas brten pa de thams
cad kyi rjes su 'brangs shing / 'ga' zhig gi lung tsam bdag gis kyang khums pa dang / gang gi tshe mtshan tsam kho bos mngon du gyur pa de dag gis gsan pa'i rnam grangs
thams cad gtugs shing yi ger bkod cing 'dris par byas pa yin te/ de tsam la yang gces par 'dzin pa dang / 'dun cing mos la spro ba khyad par can yod pa dang / yang bdag
cag gis mngon du gyur pa'i gzhung la sogs pa 'ga' zhig chos kyi spyan du gyur pa nyid la gtugs shing nges par byas pa yin pas na mdo tsam 'di bri bar nus kyi/ gzhan du
na de'i mkhyen rab la sogs pa'i rnam par thar pa rgya chen po su zhig gis brjod spobs te ci'i phyir zhe na/ sngon gyi bsod nams dpag tu med pa'i rgyu las grub pa dang / bshes
gnyen dam pa du ma yun ring du bsten pa dang / bcom ldan 'das 'jam pa'i dbyangs kyis nges par dgongs pa'i phyir te/ skye ba gzhan du sbyangs pa dang / /mkhas pa du ma
bsten pa dang / /rnam par dpyod pa'i blo gros kyis/ /shes bya kun la 'jigs med thob/ /ces chos kyi rje nyid kyis gsungs pa'i

phyir dang / so sor rang gis rig pa'i myong bas kyang grub pa'i phyir dang / rgyu mtshan gzhan gyis kyang grub pa'i phyir te/ mdo sde drin lan bsab pa las/ sangs rgyas thabs
la mkhas pas tshigs su bcad pa gcig gis kyang chos grangs med pa ston la/ chos grangs med pa yang tshigs su bcad pa gcig tu ston te/ sangs rgyas kyi mdo tsam bstan yang
kun dga' bos ma lus par shes pa ni/ shes rab kyis bzung du zin pa stobs che ba'i phyir ro zhes gsungs pa de nyid la gsal ba dang / klu'i rgyal po ma dros pas zhus par/ klu'i
bdag po thams cad mkhyen pa'i sems de'i stobs ni rnam pa lnga ste gang zhe na/ nga rgyal bcom pas ye shes kyi stobs dang / thos pa dang ma bral bas shes rab kyi stobs
dang / khro ba med pas byams pa'i stobs dang / mtshan yongs su rdzogs pas bzod pa'i stobs dang / 'khor du bag tsha ba dang bral bas mi 'jigs pa'i stobs so zhes gsungs pa
de 'di la mthong pa'i phyir dang / yang mdo sde snga ma de las/ des na bla na med pa'i byang chub thob par bya ba'i phyir rig pa'i dngos po lnga bslab par bya'o zhes gsungs
pa de 'di la mnga' ba'i phyir/ de'i rang bzhin dang bsngags par 'os pa rgyas par brjod pa'i spobs pa yod par khas 'che bar ga la nus/ rgyu mtshan phyi ma 'di ni rtags
kyis grub ste/ sngar smos pa'i gzhung lugs chen po de rnams las/ bod la nye bar mkho ba cung zad bstan pa ni/ sgra'i bstan bcos la mkhas pa rnams 'jug pa'i sgo zhes bya
ba chen po de dang / phal che ba la mkho ba shes rab 'phro ba zhes bya ba dang / de bas kyang rtogs sla ba sgra la 'jug pa zhes bya ba ste gsum mdzad do/ /tshad ma'i bstan
bcos la rigs pa'i gter zhes bya ba mdzad/ de ni sde bdun TI ka dang bcas pa'i dgongs pa 'di na gnas pas sde bdun snying po zhes kyang byar rung zhes kyang

gsungs so/ /yang phyi rol byed dang chos 'di pa so so'i rnam gzhag dang / rang gi sde pa grub mtha' so so'i ngo bo nges par byed pa grub mtha'i rnam 'byed ces bya ba mdzad
do/ /yang gzhung rtsom par byed pa la sogs pa la nye bar mkho ba sdeb sbyor sna tshogs me tog gi chun po zhes bya ba mdzad do/ /de bzhin du snyan ngag gi bstan bcos mkhas
pa'i kha rgyan zhes bya ba dang / ngal bso ba'i gnas la sogs pa 'ga' zhig ston pa bde bar gshegs pa'i thugs rje la bskul ba dang gnyis mdzad do/ /de bzhin du zlos gar mkhan
po rnams dga' bar byed pa zlos gar gyi bstan bcos rab dga' la 'jug pa zhes pa dang / gzhan rol mo'i bstan bcos zhes bya ba thun mong la phan 'dogs pa mdzad do/ /ming
gi rnam grangs gtso bor ston pa mngon brjod kyi bstan bcos tshig gi gter zhes bya ba mdzad do/ /yang shes bya bzo'i gnas la sku gzugs kyi bstan bcos dang / sa brtag pa'i
rab tu byed pa zhes bya ba mdzad do/ /yang 'tsho byed la nye bar mkho ba rig pa'i bstan bcos yan lag brgyad pa'i don bsdus zhes bya ba mdzad pa yin no/ /de las gzhan rtsa
ba gzhan gyi don gsal bar mdzad pa dang / bstod pa'i tshogs la sogs pa mdzad pa de dag ni 'dir ma bris so/ /de dag ni rang dbang ba ste/ dper na chu skyar dang du ba las
chu dang me bzhin no/ /de'i phyir bcom ldan 'das byams pas/ de ltar yid ches lung dang rigs pa la/ /brten nas bdag nyid 'ba' zhig dag phyir dang / /gang dag mos dge phun
sum tshogs ldan blo/ /de dag rjes su gzung phyir 'di bshad do/ /zhes gsungs pa ltar yin no/ /de bas na mdo sde drin lan bsab pa las/ sangs rgyas byang chub sems dpa' dang
/ /dge ba'i bshes gnyen drin dran bgyi/ /zhes gsungs la/ de'i rnam par thar pa rmad du byung ba la brten

nas te dri ma med pa'i mdo dang rgyud dang / slob dpon dpa' bo la sogs pa'i bstan bcos mkhan po mtha' dag gis de'i yon tan dang bsngags pa brjod cing gzhan la rgya cher bsgrags
par gsungs la/ 'jam dpal rnam par 'phrul pa las/ dge ba'i bshes gnyen gyis yongs su zin pa'i byang chub sems dpa' ni sa bcu thob par 'gyur te zhes bya ba la sogs pa
dang / 'jam dpal byang chub sems dpa'i ting nge 'dzin phun sum tshogs pa de dag thams cad ni dge ba'i bshes gnyen las nges par 'byung ngo / /'jam dpal de ltar na dge ba'i
bshes gnyen rnams ni yon tan bsam gyis mi khyab pa dang ldan pa yin no/ /'jam dpal de bas na byang chub sems dpa' de bzhin gshegs pa la bya ba bzhin du dge ba'i bshes gnyen
rnams la bsten par bya'o/ /bsnyen par bya'o/ /bsnyen bkur bya'o zhes gsungs la/ de'i yon tan gyi mtha' yang mdo de nyid las/ gang dag dge ba'i bshes gnyen gyis yongs
su zin pa/ sngon gyi sbyor ba phun sum tshogs pa/ dge ba'i rtsa ba bskyed pa/ dmigs pa med par spyod pa de dag gis kho bos bshad pa 'di dag gi don shes par 'gyur ro zhes
gsungs pa lta bu'o/ /de lta bas na/ khyed kyi legs bshad dri med bsam yas kyis/ /lhar bcas 'jig rten dga' ba'i yid bsrubs pa/ /blo gsal stong gis spobs pas mi spobs mod/
/phyogs tsam bsnyad pas blun po bdag blo tshim/ /bla ma'i rnam thar cung zad brjod pa las/ /byung ba'i dge bas skye bo ma lus pa/ /chags sdang rmongs pa'i mun pas mi brdzi
ba'i/ /kun mkhyen gsung gi snang ba thob par shog /bdag cag gi mkhan po 'gro ba ma lus pa'i rtsa lag mtshungs pa med pa'i rin po che ni sbyin bdag mtha' gcig tu nges pa'i
mtshan gyis ma bsgribs pa de'i rnam par thar pa'i bye brag mdo tsam zhig bsnyad pa 'di/ chos kyi rgyal po nyid dbu ru'i klungs skyi shod kyi dben gnas

dga' ldan bzhugs pa'i tshe/ de las byang phyogs su cung zad cig bgrod pa'i sa'i char/ shAkya'i dge slong 'bring mtshams kyi btsun pa rin chen dpal gyis bsdebs pa'o//

